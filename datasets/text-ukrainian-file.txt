Днями у Мережі спалахнув скандал – народний депутат від “Слуги народу” Георгій Мазурашу повідомив, що у Закарпатській області працівники Територіального центру комплектування та соціальної підтримки (ТЦК та СП) викрали водія з Дніпра – вони силою витягнули чоловіка з автомобіля на блокпосту і повезли його до Хустського ТЦК. Його дружина з дитиною залишились на трасі у селі Міжгір’я.

Проте після того, як новина набула розголосу, жінка викраденого чоловіка записала ще одне відео, де заперечила застосування сили з боку військових. Вона заявила, що під час запису першого відео 4 січня перебувала в стані емоційного стресу. Користувачі соцмереж висловлюють припущення, що, можливо, до запису другого відео жінку змусили.

Народний депутат від “Слуги народу” Георгій Мазурашу розповів у Facebook нові подробиці скандальної справи щодо викрадення чоловіка представниками військкомату.

Так, за його словами, після розголосу скандалу керівник Хустського Територіального центру комплектування та соціальної підтримки відреагував на ситуацію – він сконтактував з дружиною фактично викраденого чоловіка, перепросив, сказав, що такого не мало би бути.

“Так розумію, вирішив питання, щоби дніпрянина повернули з Рівненщини (куди його вже доправили оперативно, “для плану”) до Хуста, де йому виписали повістку за місцем проживання і відпустили. За такі адекватні дії заочно дякую йому. Дуже сподіваюсь, що керівник ТЦК справді розуміє, що “така мобілізація” виключно шкодить – і громадянам (хитає суспільство), і армії (де потрібні вмотивовані патріоти, а не загнані примусом), і економіці (від якої відривають тих, які по суті не потрібні в армії, зате роботою в тилу допомагають утримувати сили оборони), і повʼязаній з нею обороноздатності, і країні в цілому”, – написав нардеп.

